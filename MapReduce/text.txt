Aveva lavorato il giorno prima e stava bene. Non aveva patologie pregresse, ma il 27 gennaio era entrato in ospedale per dei dolori al ventre e il giorno dopo era morto. Adesso i familiari di un 42enne magrebino, da tempo residente a Umbertide, hanno chiesto di fare chiarezza. L’autopsia, però, non rivela quanto possa essere accaduto, con i medici legali (della Procura di Perugia e dei familiari) che chiedono di poter svolgere ulteriori accertamenti prima di mettere nero su bianco le loro ricostruzioni.
L’uomo il 27 gennaio scorso, operaio in un’azienda metalmeccanica, era stato portato al Pronto soccorso di Umbertide per dei dolori al ventre e all’addome. Veniva subito disposto il trasferimento a Città di Castello per un ricovero d’urgenza e lo svolgimento di analisi e somministrazione delle prime cure. Il giorno dopo, però, il 42enne decedeva.
I familiari si sono affidati agli avvocati Pasquale Perticaro e Khalid Belkchach per fare chiarezza sul decesso tramite un esposto alla Procura di Perugia, sostenendo che l’uomo godeva di ottima salute e non soffriva di patologie pregresse da poter giustificare un decesso improvviso.
La Procura di Perugia ha acquisito la cartella clinica dell’uomo e disposto l’autopsia, eseguita dal dottor Sergio Scalise Pantuso, con la presenza del perito di parte il dottor Luca Pistolesi. Accertamenti che, al momento, non hanno svelato molto e sui quali consulenti e periti si riservano ulteriori approfondimenti per collegare elementi giudicati sospetti, ma utili alla redazione di un referto autoptico completo per la ricostruzione dell’andamento della patologia che ha portato al decesso del 42enne.


